---
title: "I'm a CISSP!"
date: 2022-10-10T14:59:05+07:00
toc: false
images:
tags:
  - cissp
  - ncsa
  - cybersecurity
  - rant
---

วันนี้ผมเพิ่งผ่านการสอบประกาศนียบัตร [CISSP (Certified Information Systems Security Professional)](https://www.isc2.org/Certifications/CISSP) โดยได้รับทุนจาก สกมช. (สำหรับเรื่องทุน สกมช. เดี๋ยวจะแยกเล่าอีกโพสต์นึง) เลยจะมารีวิวประสบการณ์การเตรียมตัวสอบแบบคร่าวๆ เผื่อจะเป็นประโยชน์กับผู้ที่สนใจครับ

ผมผ่านโดยทำข้อสอบไปทั้งหมด 125 ข้อ ใช้เวลาประมาณ 2 ชั่วโมงครึ่ง (จากเวลาเต็ม 4 ชั่วโมง)

การเตรียมตัวสอบ (แบบจริงจัง) ใช้เวลาประมาณ 2 เดือนครึ่ง (22 ก.ค. - 9 ต.ค. 65) จำนวน practice questions ที่ทำไปทั้งหมด น่าจะราวๆ 3,200 ข้อ โดย materials ที่ใช้ พร้อมคะแนนความชอบ มีประมาณนี้

### CISSP Official Study Guide 9<sup>th</sup>&nbsp;Edition – 9/10

หรือที่เรียกกันว่า OSG อันนี้เป็น resource หลัก อ่านแบบ cover-to-cover ทำ practice test ที่มีในเล่มทั้งหมด เนื้อหาครบถ้วนและละเอียดมาก โดยรวมคือช่วยปูพื้นฐานความรู้ได้ดีและครบถ้วน แต่อ่านแล้วจะหลับทุกที

### CISSP Official Practice Tests 3<sup>rd</sup>&nbsp; Edition – 9/10

เป็น question bank มีคำถามแยกตามโดเมน โดเมนละประมาณ 100 ข้อ กับคำถามรวมๆ ชุดละประมาณ 125 ข้อ อีก 4 ชุด เล่มนี้ซื้อมาเอาโค้ดแล้วไปทำใน online test bank ทั้งหมด ถือว่าคุ้มค่า แต่มีเฉลยผิดบ้างบางข้อ

### How to Think Like A Manager for the CISSP Exam – 7/10

อันนี้ซื้อตามชาวบ้าน เพราะเห็นเค้าบอกว่าดี อ่านเพื่อปรับ mindset ก่อนสอบแล้วจะผ่านอย่างง่ายดาย สำหรับผมอ่านแล้วเฉยๆ แอบอ่านยากเพราะเล่มใหญ่ และเฉลยอยู่หน้าข้างๆ ของโจทย์ ต้องหาอะไรมาบังไว้ไม่งั้นเหลือบไปเห็นเป็น spoil ไปอีก ที่สำคัญคือโจทย์และคำอธิบายคำตอบยืดยาวมาก จับประเด็นไม่ค่อยได้

### Certification Station Discord – 10/10

เป็น community ที่รวมคนที่สนใจในการสอบ cerfiticate ต่างๆ แน่นอนว่ามี CISSP อยู่ในนั้นด้วย จำไม่ได้ว่ามาเจอได้ยังไง คิดว่าน่าจะจาก Reddit หรือได้ไปอ่าน CISSP exam success story ของใครซักคน

ผมได้เรียนรู้จาก Discord นี้เยอะมาก ทั้งจากเอกสารต่างๆ การพูดคุยถกกันในแต่ละประเด็นข้อสงสัย รวมทั้งยังมีตัวอย่างคำถาม-คำตอบ ที่หาที่ไหนไม่ได้ เพราะเป็นคำถามที่ admin กับ member ที่เป็น CISSP เขียนขึ้นมาเอง ซึ่งช่วยให้คุ้นเคยกับรูปแบบคำถามของข้อสอบ CISSP วิธีคิดในการตอบคำถาม พร้อมมีคำอธิบายให้ครบ ที่สำคัญคือทุกอย่างฟรี! (บ้าไปแล้ว)

> ถ้าใครเคยดู [How can you achieve 95% pass rate for CISSP](https://www.facebook.com/NCSA.Thailand/videos/644128833613931) น่าจะจำตอนที่คุณ Robert พูดเกี่ยวกับ study group ได้ (ประมาณนาทีที่ 47) อันนี้ก็อารมณ์ประมาณนั้น แต่มีสมาชิกที่เป็น CISSP จำนวนหลักร้อย และทุกคนคอยผลักดันและให้กำลังใจกันตลอด

อีกอย่างที่สำคัญคือผมรู้สึกว่าฟีเจอร์ของ Discord มันเหมาะกับการสร้าง study group มาก เวลามีคนตั้งคำถาม เราสามารถ hide คำตอบของตัวเอง เพื่อไม่ให้เกิด bias กับคนอื่นที่อยากลองตอบคำถามเหมือนกัน (นึกภาพการถามตอบในกลุ่ม LINE ที่ซ่อนอะไรไม่ได้เลย บางทีเห็นมีคนตอบแล้ว ผมก็ขี้เกียจตอบ เพราะรู้สึกเหมือนลอกคำตอบคนอื่น) ส่วนคนถามก็สามารถ mark คำตอบของแต่ละคนได้ ถ้านึกภาพไม่ออก มันจะเป็นประมาณนี้

![Q & A in Discord](/img/im-a-cissp/discord-question-answer.png)

นอกจากนี้ก็มี voice channel ให้ใช้ได้เวลาต้องการพูดคุยสื่อสารกัน นอกจากนี้ด้วยระบบ roles ของ Discord เราสามารถดูได้ว่าใครเป็น CISSP บ้าง ซึ่งถ้าเรามีข้อสงสัย คำตอบของเขาก็น่าจะเชื่อถือได้มากกว่าคนที่ทำลังศึกษาอยู่ อะไรทำนองนี้

ข้อดีอีกอย่างของการมี CISSP อยู่เยอะในห้องคือ เวลามีคำถามหรือประเด็นสงสัย จะมีคนฟันธงให้เสมอ (อันนี้อาจจะส่วนตัวหน่อย เวลาผมสงสัยเรื่องคำถาม CISSP ในกลุ่ม LINE ถามไปแล้วมักไม่ค่อยได้คำตอบ 555+)

> หนึ่งใน admin ของ Discord นี้ กำลังทำแอป question bank สำหรับ CISSP อยู่ ถ้าใครยังไม่สอบเร็วๆ นี้ ผมแนะนำให้รอซื้อได้เลยครับ

### ITProTV Certified Information Systems Security Professional - CISSP 2021 - 9/10

หลังจากอ่าน OSG จบก็คิดว่าควรเรียนจาก content ประเภทอื่นบ้าง ซึ่งวิดีโอน่าจะเป็นตัวเลือกที่ดี ที่ผมสนใจอยู่ในตอนนั้นมี CISSP Cert Prep (2021) ของ Mike Chapple กับ ITProTV ของ Adam Gordon เลยมาถามความเห็นใน Discord สุดท้ายเลยเลือกคอร์สของ ITProTV

ทีแรกผมไม่ชอบแนวการสอนของ Adam Gordon ที่ไม่ค่อยมีภาพประกอบ แต่ด้วยวิธีการนำเสนอแบบมี 2 คนมาพูดคุย คนนึงถาม คนนึงอธิบาย มันทำให้วิดีโอดูสนุก และก็ทำให้จำและเข้าใจ concept ได้มากขึ้นตามไปด้วย ส่วน PDF episode notes นั้นหน้าตาไม่ค่อยสวย แต่ได้ key point เต็มๆ และสิ่งที่ Adam สอน บางเรื่องไม่มีใน OSG แต่เรียนไปเรียนมาพบว่ามันอยู่ใน CBK แสดงว่าเป็นเรื่องที่ควรต้องรู้ด้วย

ผมดูวิดีโอไล่ไปทีละ domain พอจบ domain นึงก็ไปทำ official practice test ตาม domain นั้นๆ ใน Wiley Efficient Learning

เป็นคอร์สที่คุ้มค่าด้วยเวลารวมประมาณ 40 ชั่วโมง ข้อดีอีกอย่างคือถ้า topic ไหนสำคัญ จะมี Spotlight episode แยกออกมาต่างหาก ทำให้สามารถ focus ได้ว่าควรดูวิดีโอไหนบ้าง ถ้ามีเวลาจำกัด

### IT & Cybersecurity Pocket Prep - 8/10

อันนี้เป็นแอป test bank ผมเอาไว้เล่นในมือถือตอนว่างๆ คำถาม 90% จะเป็นแบบถาม definition ไม่มีพลิกแพลงใดๆ เอาไว้เรียนรู้ + กระตุ้นความจำ และให้กำลังใจตัวเอง เพราะเล่นแล้วได้คะแนนดีมาก 555+ ผมชอบใช้โหมด Build Your Own Quiz แล้วเลือกเฉพาะคำถามที่ยังไม่เคยทำ กับคำถามที่ตอบผิด ทำครั้งละ 10 ข้อ อะไรทำนองนี้

### Prabh Nair Coffee Shots - 9/10

ผมเพิ่งเปิดดูตอนวันก่อนสอบ ทีแรกไม่ชอบเพราะรู้สึกว่าสำเนียงเค้าฟังยาก แต่ถ้าตั้งใจฟังให้รู้เรื่องคิดว่าได้ประโยชน์เยอะมาก ถ้าไม่ค่อยมีเวลาแนะนำให้ดูสองอันนี้ Think Like a Manager: Tips for CISSP, CSSLP, CCSP exam success ([1](https://www.youtube.com/watch?v=eryy9y3LaIQ), [2](https://www.youtube.com/watch?v=bXc3zL7S5pw))

### CISSP Official (ISC)² Student Guide 6<sup>th</sup>&nbsp;Edition - 7/10

อันนี้เป็นสิ่งที่เกินความคาดหมายมาก เป็นหนังสือที่ได้มาจาก Official (ISC)² Training Seminar for CISSP อ่านทีแรกชอบสุดๆ เพราะสำนวนในการเขียนไม่ชวนง่วงเหมือน OSG และมี case study ให้อ่านเพลินๆ เยอะดี แต่อ่านไปอ่านมาก็พบสิ่งที่ไม่ถูกใจหลายเรื่อง เช่น พิมพ์ผิด ข้อความซ้ำ ที่หนักคือเนื้อหาขัดแย้งกับ CBK (Common Body of Knowledge) อาจจะทำให้คนเรียนสับสนได้ง่ายๆ คำถามท้ายบทส่วนใหญ่ดี ยกเว้นคำถามท้ายเล่ม ที่ผมรู้สึกว่าเหมือนออกทะเลมากเกินจะเป็น official material 😑 จะให้ 6 คะแนนก็เกรงใจ (โปรดใช้วิจารณญานในการอ่าน)

### Destination Certification Mindmap - 9/10

เป็นสิ่งที่เกือบทุกคนที่สอบ CISSP ผ่าน พูดถึงในช่วงนี้ ผมว่าเป็นวิดีโอซีรี่ส์ที่ดีมากเพื่อใช้ตบท้ายให้เห็น overview ความเกี่ยวข้องกันของทุกสิ่งอย่างใน OSG และจุดมุ่งหมายของ Information Security แต่เนื่องจากเป็นวิดีโอตั้งแต่ปี 2020 เลยมีเนื้อหาบางส่วนไม่อัปเดตตามเนื้อหาใหม่ปี 2021 แต่เนื้อหาเกิน 80% น่าจะยัง relevant กับข้อสอบปัจจุบัน

> คนทำวิดีโอ Mindmap ก็อยู่ใน Certification Station Discord และกำลังจะออกหนังสือสอนเนื้อหา CISSP ที่ผมรู้สึกว่าน่าสนใจมากๆ

สรุปว่าก็มีประมาณนี้ครับ สัปดาห์ก่อนสอบผมลางาน 3 วัน พุธ-ศุกร์ ต่อด้วยเสาร์ เพื่อเคลียร์สิ่งที่ยังไม่ได้ดู/อ่าน/หรือจำไม่ได้ ให้ได้มากที่สุด วันอาทิตย์พักผ่อน ไปวิ่ง ทำข้อสอบอีกประมาณ 100 ข้อ คืนวันอาทิตย์นั่งดูวิดีโอ Prabh Nair + ITProTV ตาม topic ที่ยังไม่เคลียร์ เช้าวันสอบไม่ได้ดูวิดีโอปลุกใจใดๆ แน่นอนว่าไม่ได้อ่าน How to Think Like a Manager 🤣 แต่ตื่นมากินข้าว แต่งตัว แล้วนั่งตอบคำถามที่คิดว่าใกล้เคียงกับข้อสอบจริงประมาณ 15-20 ข้อ เพื่อเข้าสู่ game mode แล้วก็เดินทางไปสอบ
